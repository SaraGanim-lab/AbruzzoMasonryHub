# AbruzzoMasonryHub
L'Abruzzo Masonry Hub nasce con l'ambizione di catalogare le tecniche costruttive medievali abruzzesi. L'uso di questo sito dà la possibilità a chiunque di contribuire a questo intento, creando una banca dati fissa a disposizione di studiosi, professionisti del settore, archeologi, restauratori, architetti e appassionati. 

Per iniziare la campionatura delle murature, bisognava innanzitutto stabilire i criteri più importanti ai fini della ricerca che ci si è posti di intraprendere. Trattandosi di una costruzione di un database delle attestazioni costruttive in Abruzzo in età medievale e con l’idea di creare una raccolta che fosse fruibile e confrontabile, bisognava scegliere delle caratteristiche che fossero comuni per ogni studio, aggiungendo quelle che ritenevamo essere importanti per questo studio in particolare. La scelta è ricaduta sui parametri, esposti largamente nelle trattazioni di Parenti e Brogiolo, ritenuti indispensabili per un’analisi a livello macroscopico di una qualsiasi muratura. Questi parametri sono:
1. Il tipo di materiale da costruzione e i litotipi: dipendono molto dalla conformazione geologica del territorio in esame e dalla presenza di un particolare tipo di materiale rispetto ad un altro. Nella schedatura è stata indicata anche la provenienza del materiale, qualora indicato o comunque desumibile (locale, di uso primario o di riutilizzo);
2. La lavorazione del materiale: oltre a caratterizzare il paramento, essa racchiude in sé importanti informazioni che riguardano il ciclo produttivo del materiale9;
3. La posa in opera: si intende la disposizione dei corsi e la qualità della tessitura;
4. Le dimensioni del materiale e l’omogeneità della loro grandezza: al variare della grandezza potrebbe variare anche la tipologia di muratura;
5. Il tipo di malta e le componenti che costituiscono le malte (tipo, consistenza, colore, inerti e spessore).
6. Presenza di inzeppature di scaglie di materiali vari – soprattutto fittili –, il loro grado di frammentarietà e la frequenza all’interno del campione esaminato.

Per una totale comprensione della muratura, non ci si poteva esimere dal creare una scheda di manufatto in cui raccogliere la documentazione storica del monumento in esame ed estrapolare quanti più dati riguardanti e del contesto in cui essa si inserisce, ai fini di una maggiore comprensione dell’architettura e del paramento analizzato. Queste informazioni sono state raggruppate in ventuno voci che comprendono i dati anagrafici – cioè quelli che permettono la definizione e la localizzazione del bene in esame – e quelli storiografici, con tutte le notizie desunte dalle fonti storiche, iconografiche, letterarie, archeologiche e bibliografiche relative al monumento analizzato:
1. il toponimo odierno e quello antico;
2. la tipologia di monumento;
3. l’ubicazione del manufatto;
4. la descrizione architettonica e spaziale;
5. i dati sulla proprietà;
6. la prima attestazione nelle fonti storiche e le successive menzioni;
7. la datazione;
8. la bibliografia;
9. eventuali confronti.

Le schede di muratura sono state collegate alle schede di manufatto tramite un ID numerico. Scaricandole entrambe, si può avere accesso a tutte le informazioni necessarie sulle murature in questione. 
